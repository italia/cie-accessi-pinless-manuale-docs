# CIE - Manuale operativo per i fornitori di Servizi Pubblici e Privati


Scopo del presente documento è descrivere le modalità operative per l'introduzione nei servizi erogati in rete dalle Pubbliche Amministrazioni e dalle organizzazioni private dell'identificazione del richiedente il servizio attraverso l'utilizzo della Carta di Identità Elettronica (“CIE 3.0”) come previsto dall'[art. 64 del CAD](https://docs.italia.it/italia/piano-triennale-ict/codice-amministrazione-digitale-docs/it/stabile/_rst/capo5_sezione3_art64.html), così come modificato dall' art. 24, comma 1 – lett. e) nn. 3) e 6) - del [Decreto Legge 16 luglio 2020, n. 76 recante “Misure urgenti per la semplificazione e l'innovazione digitale”](https://www.gazzettaufficiale.it/eli/id/2020/09/14/20A04921/sg) (“Decreto Semplificazioni”), convertito, con modificazioni, dalla [L. 11 settembre 2020, n.120](https://www.gazzettaufficiale.it/eli/id/2020/09/14/20G00139/sg>).
Lo schema di identificazione basato sulla CIE 3.0 dettagliato nel presente documento è compatibile con il Level of Assurance 4 (HIGH) del [regolamento UE 910/2014](https://eur-lex.europa.eu/legal-content/IT/TXT/HTML/?uri=CELEX:32014R0910&from=EN) eIDAS ([GUUE C309 del 13 settembre 2019](https://eur-lex.europa.eu/legal-content/IT/TXT/PDF/?uri=OJ:C:2019:309:FULL&from=EN)) e consente ai cittadini di fruire dei servizi offerti online dalle Pubbliche Amministrazioni e dei soggetti privati utilizzando gli elementi di sicurezza presenti sulla propria CIE (chiavi crittografiche protette da PIN e Certificati) come credenziali per la propria identificazione.